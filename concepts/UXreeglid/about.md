# Kasutajakogemuse disaini reeglid

Kasutajakogemuse reegleid on väga palju. Kõike neid ei jõua siin välja tuua ja ei ole ka mõtet. Järgnevalt on välja toodud mõned põhilised põhimõtted ja näited.

## Vaimse koormuse vähendamine
- Inimesed ei taha rohkem mõelda, kui hädapärast vajalik! Paku vaid kasutajatele **väärtuslikke või vajalikke funktsionaalsusi**!
- **Vähenda valikute ja võimaluste hulka** ning lase kasutajatel otsustada, kui palju infot / detaile nad hetkel vajavad;
- **Hicksi reegel**: otsustamisele kuluv **aeg kasvab koos valikute hulga ja keerukusega**! Tekib nn otsustus-väsimus.

![Yahoo](./yahoo.png)

![Google](./google.png)

yahoo.com vs google.com - Yahooga võrreldes on Google'i esilehe kasutamine hõlpsam.

## Tähelepanu hoidmine
- Inimeste tähelepanu hajub kergesti. Muuda **info hõlpsasti tarbitavaks** – liigenda tekstid lühikesteks plokkideks ja jaga **keerulised toimingud mitmeks osaks**. 
- **Milleri seadus**: inimesed suudavad korraga hoomata või meeles pidada 7 (+/–2) detaili;
- Kõige paremini jäävad meelde **seeria esimesed ja viimased elemendid**.

![Euronics](./euronics.png)

Euronics jagab ostu sooritamise mitmeks osaks, varjates tellimuse vormistamise ajal tarne ja makseviisi

## Eksimustega arvestamine
- Inimeste teevad vigu – muuda eksimuste korrigeerimine lihtsaks! Paku igas **toimingus alati tagasiteed**;
- Näe võimalikke eksimusi ette ning **jaga hoiatusi / selgitusi** toimuva kohta. Jälgi, et veebilehe poolt pakutavad võimalused oleks **üheselt mõistetavad**.
- **Posteli seadus**: ole liberaalne selles, mida aktsepteerid, ja konservatiivne selles, mida pakud.

![Google Login](./googleLogin.png)

Eksimustega arvestamine Gmaili sisselogimisel – mitut märkad?

## Järjepidevuse tagamine
- Kasuta sõnastusi ja mõisteid, mis on kasutajatele tuttavlikud. **Järgi üldkehtivaid reegleid ja tavasid;**
- Loo seoseid varasemate kogemustega – ära sunni kasutajaid õppima või mäletama, vaid võimalda neile äratundmist!
- Jakobi seadus: inimesed veedavad rohkem aega teistel veebilehtedel – **sinu leht peaks toimima sarnaselt teistele!**

![MacKaustad](./macKaustad.png)

![Kaustad](./kaustad.png)

Kausta ikoonid kasutavad visuaalset seost nn päris kaustadega – järjepidevus seniste kogemustega.

![Delete Account Sinine](image.png)

![Delete Account Punane](image-1.png)

Kuna seostame punast värvi hoiatustega, toimib teine dialoogiaken paremini. Abiks on ka prügikasti ikoon! Näide:[UX Movement](https://uxmovement.com/)

## Esteetiliselt kujundamine
- Hoia disain minimalistlik ja esteetiline, et ebavajalik ei tõmbaks ülemäärast tähelepanu. Kõige lihtsam lahendus on alati kõige parem! 
- Kasuta värvi, suurust ja kontrasti, et suunata tähelepanu sellele, mis on oluline;
- **Von Restorffi efekt**: mitme sarnase objekti korral torkab silma see, mis teistest enim eristub.

![AirBNB](./airBNB.png)

Airbnb avalehel eristuvad täidetavad väljad tänu kontrastile. Olulisemad tegevused – otsimine ja sisse logimine – on markeeritud punasega ja tähistatud piltikoonidega. 

## Optimaalsuse tagamine
- Grupeeri tegevusi **loogiliselt ja sirgjooneliselt!** Väldi üleliigseid käe ja pilgu hüppeid;
- Otsingumootori eelistus (SEO): mida **vähem klikke** peab kasutaja veebilehel otsituni jõudmiseks tegema, seda kõrgem tulemus päringutes! 
- **Pareto printsiip**: 80% tagajärgedest on esile kutsutud 20% põhjuste poolt. Tuvasta, **millised 20% sinu veebilehe funktsioonidest kutsuvad esile 80% toimingutest** ja muuda need hästi kättesaadavateks!

![Paypal](./paypal.png)

PayPal tagab avalehel üheklikise ligipääsu kõigile olulisematele toimingutele. Lehe struktuur on lihtne, keerulised toimingud jagatud mitmeks osaks.

![ZigZag](./ZigZag.png)

![Straight Down](./straightDown.png)

Esimene variant hakib kasutaja pilgu teekonda, teine aga suunab otse soovitud toimingu juurde. Näide: Dorjan Vulaj