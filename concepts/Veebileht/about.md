# Veebileht

Veebileht on kogum faile, mis on üldjuhul kättesaadavad internetis ühe konkreetse domeeni (näiteks *www.tlu.ee*) all. Need failid võivad sisaldada **teksti**, **pilte**, **videoid**, **helifaile** ja muid **meediat**, samuti **koodi**, mis määrab, kuidas need elemendid kasutajale esitatakse. Veebilehti näidatakse kasutajale **veebilehitseja** abil, mis tõlgendab veebilehe **koodi** ja kuvab selle sisu kasutajaliideses.

## Veebilehe põhikomponendid:

- **HTML** (*HyperText Markup Language*): standardne märgendikeel, mida kasutatakse veebilehtede struktuuri loomiseks.
- **CSS** (*Cascading Style Sheets*): keel, mida kasutatakse veebilehe kujunduse (värv, font, paigutus jne) määramiseks.
- **JavaScript**: programmeerimiskeel, mida kasutatakse veebilehtede interaktiivsuse lisamiseks.
- **Multimeedia elemendid**: pildid, videod, helid jne, mis on veebilehele lisatud.
- **Backend**: serveripoolne osa, mis tegeleb andmebaasi haldamise, kasutajate autentimise ja muu sellisega, mis pole otseselt seotud sisu kuvamisega veebibrauseris.
- **Server**: arvuti, kus veebilehe failid on füüsiliselt salvestatud ja millelt need veebilehitsejasse laaditakse.
- **Domeeninimi**: veebilehe aadress internetis (näiteks *www.tlu.ee*).
- **Protokollid**: enamik veebilehti kasutab **HTTP** (*HyperText Transfer Protocol*) või **HTTPS** (*HTTP Secure*) protokolle andmete edastamiseks.

Veebilehed võivad olla **staatilised** või **dünaamilised**.
- **Staatilised veebilehed** on lihtsad ja ei muutu, kui kasutaja neid vaatab. Need koosnevad HTML, CSS ja JavaScript failidest, mis on salvestatud serverisse ja laetakse kasutajale veebilehitseja abil.
- **Dünaamilised veebilehed** võivad sisu ja välimust muuta sõltuvalt kasutaja tegevusest või muudest teguritest, kasutades selleks serveripoolseid skripte (näiteks NodeJS, PHP, Python) ja andmebaase.