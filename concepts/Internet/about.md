# Mis on internet?

Internet on ülemaailmne võrgustik, mis ühendab arvuteid, servereid ja muid seadmeid. See võimaldab andmeid edastada ja vastu võtta, kasutades erinevaid protokolle ja teenuseid nagu **HTTP** (veebilehtede jaoks), **FTP** (failide ülekandmiseks), **SMTP** (e-kirjade saatmiseks), jne.

Internet sai alguse 1960. aastatel kui USA kaitseministeeriumi projekt nimega **ARPANET**, mille eesmärk oli luua võrgustik, mis suudaks üle elada ka tuumarünnaku. Sellest ajast alates on internet arenenud eksponentsiaalselt ja muutunud üheks olulisemaks tehnoloogiaks inimkonna ajaloos.

## Millest internet 'koosneb'?

- **Serverid ja Kliendid**: Serverid on tavaliselt võmsamat sorti arvutid, mis hoiavad andmeid ja teenindavad kliente. Kliendid (sinu arvuti, telefon jne) pöörduvad nende serverite poole andmete saamiseks/saatmiseks.
- **Arvutivõrgud**: Serverid, arvutid ja muud seadmed, mis on omavahel mingil moel kokku ühendatud (vaskkaabli, optilise kaabli, wifiga või mingil muul moel) moodustavad omavahel arvutivõrgu. Näiteks on üks võrk sinu kodus, teine võrk on sinu internetiteenuse pakkujal, kolmas võrk on sinu mobiilsideoperaatoril jne. Kõik need võrgud on omavahel ühendatud ja moodustavadki põhimõtteliselt interneti.
- **Domeeninimed, IP-aadressid ja DNS**: Igal serveril on IP-aadress, mis on oma olemuselt nagu telefoninumber. Nagu ka telefoniraamat telefonis, kuhu me paneme kirja telefoninumbri ja selle numbriga seotud nime, on olemas ka domeeninimed, mille puhul on tegemist inimsõbraliku nimega, mis seotakse omakorda IP-aadressiga. Nn telefoniraamatuks on **DNS** (*Domain Name System*), mis tegeleb domeeninimede ja IP-aadresside omavahelise seostamisega. Näiteks on **www.tlu.ee** domeeninime taga IP-aadress: **193.40.239.40**
- **Protokollid**: Andmete edastamiseks kasutatakse erinevaid protokolle. Näiteks **HTTP** ja **HTTPS** on veebilehtede jaoks, **FTP** failide jaoks jne.
- **ISP**: Internetiteenuse pakkujad (*ISP*) on ettevõtted, kes pakuvad juurdepääsu internetile (Näiteks Telia, Elisa jne).
- **Routimine ja lüüsid**: Internet koosneb paljudest väiksematest võrgustikest, mis on ühendatud ruuterite ja lüüside abil.
- **Teenused ja Rakendused**: Veebilehed, e-kirjad, failide jagamise süsteemid, sotsiaalmeedia platvormid jne on kõik erinevad teenused ja rakendused, mis töötavad interneti infrastruktuuril.
- **Turvalisus**: Turvalisus on oluline aspekt, eriti kuna internet on avatud võrgustik. **SSL/TLS**, **VPN**, **tulemüürid** ja muud turvameetodid on loodud selleks, et kaitsta andmeid ja kasutajaid.
